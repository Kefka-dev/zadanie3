# Zadanie 3
Cieľom zadania je napísať program na editáciu a vyhľadávanie informácií v štruktúrovaných konfiguračných súboroch (inšpiráciu sme čerpali z formátu konfiguračných INI súborov). Po skompilovaní sa program spustí v termináli spolu s podporovanými prepínačmi (command-line argumenty). Jednotlivé prepínače určujú režim (vyhľadávací/editačný), v ktorom bude program pracovať. Konfiguračné súbory sú zadané do programu ako riadky textu z klávesnice (štandardný vstup). Vzhľadom na náročnosť/zdĺhavosť zadávania textu cez klávesnicu, odporúčame použiť presmerovanie štandardného vstupu z textového súboru. Po načítaní vstupného textu sa vyhľadajú alebo aktualizujú záznamy vyhovujúce zadaným filtrom. Výsledkom je vždy vypísanie údajov (vyhľadaných/aktualizovaných) konfiguračného súboru v požadovanom formáte na štandardný výstup. Okrem štandardného behu programu, treba ošetriť predpísané chybové situácie, na ktoré program reaguje ukončením jeho činnosti a výpisom príslušného chybového hlásenia. Zmyslom zadania je naučiť sa pracovať s command-line argumentmi, načítavať a spracovávať textové reťazce.
